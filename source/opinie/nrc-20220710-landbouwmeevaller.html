<!DOCTYPE html>
<html lang="NL">
<head>
    <title>Landbouwmeevaller</title>
    <meta name="scms-uuid" value="89de6298-de4a-4b4f-ae36-22d6473dfc77"/>
    <meta name="scms-parent-uuid" value="d569c729-3562-4a9f-b748-e34d3b2f0491"/>
    <meta name="scms-uses-math" value="false"/>
</head>
<body>

<p id="article-summary">
    Een meevaller: volgens de NRC <a href="https://www.nrc.nl/nieuws/2022/07/10/stikstofdoel-landbouw-kan-lager-a4136100" target="_blank" title="NRC: Ministerie van Financiën: ‘Minder stikstofreductie nodig bij halen klimaatdoelen’">blijkt</a> uit nieuw onderzoek door het ministerie van Financiën dat boeren hun uitstoot veel minder hoeven te reduceren, wanneer meer Nederlanders elektrisch gaan rijden, kolencentrales gesloten worden en fabrieken hun uitstoot verminderen.
</p><p>
    Deze meevaller moet de natte droom zijn van alle lobbyisten van banken, toeleveranciers en afpersende inkooporganisaties, en natuurlijk ook van boeren die zich van deze groepen afhankelijk hebben gemaakt dankzij staand landbouwbeleid. Er kan weer gezegd worden: “als alle andere partijen hun best doen om te zorgen dat Nederland zijn klimaatdoelen haalt, dan hoeven <em>wij</em> minder te doen!” Het kabinet zal zoals gewoonlijk alle andere partijen effectief stimuleren om hun doelen te halen. Hoewel die kolencentrales misschien nog even moeten wachten vanwege de situatie rondom gas. En hoewel die elektrische auto voor de bulk nog niet betaalbaar of handig is, terwijl er waarschijnlijk geen budget is om dat te veranderen. En de lobbyisten van de fabrieken kunnen waarschijnlijk heel goed uitleggen dat juist <em>andere</em> partijen hun verantwoordelijkheid moeten nemen. Details! Daar komen we uit! Deze meevaller is dus ook een politiek cadeau, want iedereen kan weer – gezond? - ademhalen! Pas over een paar jaar is iedereen weer boos, omdat <em>juist zij</em> opeens aan totaal onverwachte normen moeten voldoen.
</p><p>
    Ik hoop echter positief verbaasd te worden door de politiek en suggereer daarom het volgende.
</p><p>
    Politiek: luister deze keer eens niet naar makkelijke, theoretische meevallers. Ook niet naar lobbyisten, of boeren die denken dat deze lobbyisten hun belangen behartigen. Toon in plaats daarvan een visie, gebaseerd op een overvloed aan beschikbare ideeën en gegevens. Maak boeren bijvoorbeeld minder afhankelijk van monopolisten en banken, zodat “groter, groter” niet meer de enige keuze is. Of koop boeren gerichter uit waar dat <a href="https://www.nrc.nl/nieuws/2022/06/22/stikstofdoel-halen-met-gerichte-uitkoop-boeren-kost-helft-minder-a4134427" target="_blank" title="NRC: Ministerie Financiën: stikstofcrisis kan voor de helft goedkoper worden opgelost">nodig en effectief is</a>. Enzovoorts!
</p><p>
    Politiek: wees ambitieus. Eindig een keer bovenaan een <em>positief</em> lijstje, door bijvoorbeeld tegelijkertijd ook alle andere partijen hun milieudoelen te laten halen!
</p><p>
    Moet ik al een feestje regelen?
</p>
<p style="text-align: right">
    Delft, 24 juli 2022.<a href="ref:note:opiniestuk-nrc"/>
</p>
<aside id="opiniestuk-nrc">
    Dit is 11 juli 2022 als opiniestuk aangeboden aan de NRC. Het is niet zozeer een reactie op het artikel zelf, maar eerder over de impact die deze meevaller waarschijnlijk gaat hebben op de politiek. Het is mijns inziens een doorzichtige truc die uitstellen mogelijk maakt. Een win-win voor de politiek en de lobby, een verlies voor de samenleving &ndash; inclusief de boeren &ndash; en het milieu.
</aside>

</body>
</html>
