<!DOCTYPE html>
<html lang="NL">
<head>
    <title>Kritisch zijn over eigen kennis is geen nihilisme</title>
    <meta name="scms-uuid" value="e0b4ec97-9934-4535-a14e-ce63cda112e0"/>
    <meta name="scms-parent-uuid" value="c6fa3337-d369-4940-8ee4-7e14413218ea"/>
    <meta name="scms-uses-math" value="false"/>
</head>
<body>
<p id="article-summary">Kritisch zijn over wat je denkt te weten is geen nihilisme. Ook al kun je dingen nooit zeker
    weten, behalve axioma's, kennis die plausibel genoeg is kan nog altijd waarde en betekenis hebben. Wel iets om eens
    over na te denken…</p>

<h2>Inleiding</h2>

<p>Ik was laatst in een discussie verzand geraakt, waar mensen toch vooral de experts in hun eigen bubbel geloven en die
    experts geloven als ze zeggen dat experts in andere bubbels incapabel of propagandistisch zijn. Ik vind dat bijna
    blinde geloof niet wetenschappelijk en zelfs anti-intellectueel.</p>

<p>Nu is een krant geen wetenschappelijke publicatie en ik snap dat mensen het tegenwoordig veel te druk hebben met
    andere dingen. Maar als je mij dan aanvalt op een mening en je gedraagt je als een zeloot, dan ben je aan het
    verkeerde adres.</p>

<p>Op een bepaald moment stelde ik “Breek die bubbel dus en benader wat je zelf weet even kritisch als dat van een
    ander”, waarop iemand antwoordde “Volgens mij is dat letterlijk de ontkenning van het bestaan van betekenis of
    waarde in de wereld ofwel Nihilisme”.</p>

<p>Ik snap die brug niet precies. Kritisch zijn wil niet zeggen dat je het bestaan van betekenis of waarde ontkent. En
    wil je dan dat bubbels alleen op ‘waarde’ gebaseerd zijn en wat bedoel je dan met waarde?</p>

<p>Misschien was het omdat ik wel eens Socrates noem. Als je “het enige dat je zeker weet is dat je niets zeker weet”,
    en je vat dat ‘weten’ op als ‘het bestaan van waarde of betekenis’ dan zou je dat kunnen denken. Maar dat is niet
    een premisse waar we het over hadden gehad.</p>

<p>Die brug gaf wel stof tot nadenken. In de praktijk kun je ook als extreem kritische en Socratische denker best tot
    een verzameling kennis komen die consistent en goed genoeg is om er waarde en betekenis aan te verbinden. Maar ik
    had er eerlijk gezegd nooit precies bij
    stilgestaan.</p>

<p>Vandaar dat ik er nu even bij stilsta en dan aan het einde terug kom op mijn stelling over die bubbels.</p>

<h2 id="waarde">Waarde</h2>

<p>Dus ook als kritische, Socratische denker kun je tot een verzameling kennis komen die consistent en goed genoeg is om
    er waarde en betekenis aan te verbinden.</p>

<p>In de context waarin je het toepast, is een axioma bijvoorbeeld per definitie waar. De wiskunde maakt er veel gebruik
    van! De waarde is dat je zonder axioma's niet ver komt. En ook al zijn ze zelf denkbeeldig, het toepassen van de
    eruit volgende wiskunde – kennis – is nuttig in andere wetenschappen!</p>

<p>En hoewel je in de empirische wetenschap een theorie in principe alleen kunt logenstraffen en niet bewijzen, je kunt
    de theorie wel zeer aannemelijk maken. In de natuurwetenschappen doe je dat bijvoorbeeld door een goed opgezet en
    reproduceerbaar experiment. Hoe vaker je de theorie met verschillende experimenten niet blijkt te kunnen
    logenstraffen, hoe plausibeler die wordt. De waarde van de theorie ligt dan, mijnsinziens, in het feit of de theorie
    plausibel genoeg is om andere theorieën op te baseren, of om er bijvoorbeeld vliegtuigen of medische apparatuur mee
    te ontwerpen.</p>

<p>In de sociale wetenschappen en op ethische en morele gebieden, is experimenteren wast lastiger of ronduit onethisch.
    Maar ook hier kun je nog steeds de opzet en de analyse beoordelen op kwaliteit en de uitkomst op plausibiliteit!</p>

<h2 id="onderbouwing">Analyse van onderbouwing</h2>

<p>Voor alles, van wiskundige theorieën, natuurwetenschappelijke theorieën tot theorieën in de sociale wetenschappen,
    geldt wel dat de onderbouwing – het bewijs, de afleiding, de (vergelijkende) analyse – correct en zorgvuldig moet
    zijn. Hetgeen dat onderbouwd wordt, noem ik vanaf nu even de <em>conclusie</em>. Als de onderbouwing zorgvuldig en
    correct is, kan je de conclusie vaak als plausibel beschouwen.</p>

<p>De minimale eisen voor een correcte en zorgvuldige onderbouwing zijn zorgvuldige
    premissen, en een correcte argumentatie. <a href="ref:note:premissen-in-argumentatie"/></p>

<p>Ook al weet je van de premissen nooit helemaal zeker of ze zorgvuldig zijn. <a href="ref:note:triviaal-feit"/>
    Triviale feiten en
    axioma's zijn natuurlijk prima. Maar een expert kan doelbewust dingen weglaten waarvan jij het bestaan niet weet en
    die wel degelijk in strijd zijn met de conclusie. Of er kunnen theorieën gebruikt worden zonder de randvoorwaarden
    te noemen die in strijd zijn met een van de andere premissen. Er kunnen ook referenties gebruikt worden naar allang
    weerlegde zaken. Enzovoorts. <em>Eigenlijk</em> zou je alle afgeleide feiten, vooronderstellingen en gebruikte
    theorieën recursief moeten analyseren en toetsen of ze gebruikt kunnen worden in combinatie met de andere premissen.
</p>

<p>Argumentatie moet voldoen aan de logica. Dat gaat niet alleen om de ‘formele’ logica ‘uit de wiskunde’. Het is
    misschien makkelijker om te checken op drogredenen, incorrecte gevolgtrekkingen, omdat daar gewoon lijsten van
    bestaan. <a href="ref:note:drogreden"/> Die mogen <em>nooit</em> voorkomen in de argumentatie.</p>
<p>Een
    bekende drogreden is het omkeren van een implicatie,
    hoewel je die in de wiskunde zelden als drogreden zou betitelen. Een voorbeeld is dat de premisse “Als hond, dan
    viervoeter” in het argument gebruikt wordt als “Als viervoeter, dan hond”, bijvoorbeeld om aan te tonen dat
    Buffalo's ook blaffen. Ik mag aannemen dat iedereen snapt dat dit onzin is, maar het wordt vaker dan je denkt op
    subtielere wijze
    gebruikt.</p>
<p>Andere bekende drogredenen hebben betrekking op de bron of boodschapper van een conclusie. Dan wordt een grote
    autoriteit aan de bron toegekend in het vakgebied waar de conclusie betrekking op heeft. Deze autoriteit wordt dan
    gebruikt als onderbouwing van de conclusie. Dit “beroep op autoriteit” is een incorrecte gevolgtrekking. De
    correctheid en zorgvuldigheid van de onderbouwing en dus de conclusie hangen af van, en slechts af van, de premissen
    en de argumentatie. De bron is daar geen onderdeel van. De bron moet de conclusie verdedigen op basis van en slechts
    op basis van de onderbouwing. Niet op basis van diens reputatie, wetenschappelijke titels, autoriteit, enzovoorts.
    De andere kant op kun je de bron ook zwart maken en dan zeggen dat alle conclusies van die bron fout zijn. Dat is op
    de persoon spelen. Of je zoekt een fout van de bron op en trekt dan de autoriteit van die bron in twijfel. Dat is
    ook een drogreden, omdat je het alleen kan doen als je (a) homogeniteit van output kan onderbouwen of (b) alle
    conclusies afgaat en weerlegt, waarmee je dus alsnog op basis van premissen en argumentatie werkt. Enfin: ik dwaal
    af.</p>

<p>Een onderbouwing die dus niet bestaat uit zorgvuldige premissen en een correcte argumentatie, is incorrect: de
    conclusie is niet in de algemeenheid geldig, gegeven de premissen. Het gevolg van een incorrecte onderbouwing is dat
    de conclusie dat ook is. <a href="ref:note:juist-versus-correct"/> Die mag je dan niet wetenschappelijk toepassen.
</p>

<p>Maar zelfs als de conclusie zelf correct is, mag je die niet zonder meer gebruiken, bijvoorbeeld om kennis aan een
    bestaande kennis toe te voegen.
    Conclusies met onderbouwingen waarvan de premissen strijdig of onverenigbaar zijn, zijn dat zelf ook.
    Het accepteren van een conclusie betekent namelijk ook het accepteren van de premissen die eraan ten grondslag
    liggen.
    Stel dat de ene conclusie <var>A</var> in de premissen heeft zitten en een andere <em>het tegenovergestelde van</em><var>A</var>.
    Die premissen zijn dan niet verenigbaar: ze beide accepteren betekent dat we zowel <var>A</var> als <em>het
        tegenovergestelde van</em> <var>A</var> aan moeten nemen. <a href="ref:note:strijdigheid-randvoorwaarde"/>
    Voor het accepteren van beide conclusies moeten we ook beide premissen accepteren en dat levert een <em>inconsistente</em>
    situatie op:
    dat is niet toelaatbaar!
    Wat geldt voor twee conclusies geldt dus ook voor het toevoegen van nieuwe kennis aan de reeds bestaande kennis.</p>

<p>Je kunt dus altijd nagaan of kennis die je hebt geaccepteerd correct onderbouwd is en onderdeel is van een consistent
    geheel. Dat is wat ik bedoel met een sceptische en kritische benadering. En het betekent niet dat de kennis geen
    waarde of betekenis heeft. Wel zou je eigenlijk moeten beseffen dat overtuigingen ver ondergeschikt zijn aan de
    wijze waarop je bepaalt of ze plausibel zijn.</p>

<h2 id="kennishouding">Kennishouding</h2>
<p>Misschien kunnen we een kritische en/of sceptische houding over kennis als volgt opsommen:</p>
<ul>
    <li>Hoe meer je weet, hoe meer je beseft hoe weinig je weet;</li>
    <li>Hoe meer je weet, hoe meer je beseft dat je het weinige dat je <em>denkt</em> te weten, niet zeker weet;</li>
    <li>Maar dat je met het grondige analyse van de onderbouwing van je kennis kunt bepalen of die plausibel genoeg is
        om er waarde en betekenis aan te verbinden.
    </li>
</ul>
<p>Oftewel:</p>
<blockquote>Je overtuigingen zijn ver ondergeschikt aan de manier waarop je bepaalt of ze plausibel en consistent
    zijn.
</blockquote>

<h2>Kritisch naar je bubbel en wat je denkt te weten</h2>

<p>En dan zijn we rond. Andere bubbels zijn dus niet zonder meer fout of goed, maar dat geldt ook voor je eigen bubbel.
    Breek dat dus en benader alles kritisch (je eigen bubbel het meest). Als we alleen maar bubbels op basis van
    ‘waardes’ hebben die we niet onderbouwen, wat zijn we dan anders dan zeloten?</p>

<p>Ik snap dat niet iedereen zin heeft om dit allemaal te doen. Het is fijn om in een bubbel te zitten met denkgenoten
    en niet continu oncomfortabele vragen te stellen en van elkaar te moeten beantwoorden. Ik snap ook dat niet iedereen
    de tijd of capaciteit heeft om dit allemaal te doen.</p>
<p> Maar kat mensen die er meer
    moeite in steken dan jezelf dan niet af, of doe dan niet of je de waarheid in pacht hebt die je hebt vernomen van
    iemand die je hoog hebt zitten en die je feitelijk domweg gelooft. Jouw overtuiging is namelijk geen reden om je
    stellige gelijk over anderen heen te bullenbakken: breek dan het gesprek gewoon af; we zijn het er over eens dat we
    het oneens zijn. Prima: even goeie vrienden.</p>
<p>Kan je dat laatste niet over je hart verkrijgen omdat je een waardeoordeel over mensen uit andere bubbels hebt, vraag
    je dan af waarom dat zo is. Dan ben je wat mij betreft wel verplicht om meer analyse te doen. Ik heb te vaak gehoord
    gekregen dat als ik het niet helemaal eens ben met een of andere zwart-wit voorstelling, dat ik dan wel aan de
    andere kant <em>moet</em> staan. Dat paradigma zou niemand moeten accepteren. Valse dilemma's zijn een vast
    onderdeel van oorlogspropaganda. <a href="ref:note:oorlogspropaganda"/></p>


<p style="text-align: right">
    Delft, 4 december 2025.
</p>


<aside id="premissen-in-argumentatie">
    Je kunt soebatten over het feit of de premissen onderdeel van de argumentatie zijn, zoals sommige behandelingen van
    argumentatietheorie het beschrijven. Ik wil hier echter een onderscheid maken, zodat de correctheid van de
    argumentatie en de zorgvuldigheid de premissen (alles wat er in die argumentatie gebruikt wordt) apart benadrukt kan
    worden.
</aside>

<aside id="triviaal-feit">
    Hoewel de opmerking "dit staat in de wet" wat mij betreft een triviaal feit is, als het ook daadwerkelijk in het
    wetboek blijkt te staan (in relevante context, tijd, enzovoorts).
</aside>

<aside id="drogreden">
    Een drogreden is een incorrecte gevolgtrekking die je niet in een correcte argumentatie mag gebruiken, die weer een
    vereiste is voor een correcte onderbouwing. Op Wikipedia staat een <a href="https://nl.wikipedia.org/wiki/Drogreden"
                                                                          title="Drogreden - Wikipedia">lijst van
    drogredenen</a>. De Nederlandse en de Engelse versie zijn niet helemaal consistent qua volledigheid en kwaliteit van
    uitleg, dus bekijk ook vooral de &ldquo;<a href="https://en.wikipedia.org/wiki/List_of_fallacies"
                                               title="List of fallacies - Wikipedia">List of fallacies</a>&rdquo;.

</aside>

<aside id="juist-versus-correct">
    Dat wil niet zeggen dat de conclusie ook onjuist is. Het kan voorkomen dat de conclusie juist is omdat de aannames
    (in de premissen) niet kloppen. Maar wetenschappelijk mag je die mogelijke toevalligheid niet gebruiken.
</aside>

<aside id="strijdigheid-randvoorwaarde">
    Je kunt een randvoorwaarde aan de premissen toevoegen die de strijdigheid opheft, maar dan heb je dus andere
    premissen die niet meer strijdig zijn.
</aside>

<aside id="oorlogspropaganda">
    De ‘<a href="https://nl.wikipedia.org/wiki/Drogreden#Vals_dilemma" title="Vals dilemma">vals dilemma</a>’ drogreden
    is een
    onderdeel van oorlogspropaganda en zou je kunnen zien in een aantal punten van de volgende <a
        href="https://en.wikipedia.org/wiki/The_Basic_Principles_of_War_Propaganda"
        title="The basic principles of war propaganda">opsomming</a> (nog niet vertaald):
    <ol>
        <li>We don't want war, we are only defending ourselves!</li>
        <li>Our adversary is solely responsible for this war!</li>
        <li>Our adversary's leader is inherently evil and resembles the devil</li>
        <li>We are defending a noble cause, not our particular interests!</li>
        <li>The enemy is purposefully committing atrocities; if we are making mistakes this happens without intention
        </li>
        <li>The enemy makes use of illegal weapons</li>
        <li>We suffer few losses, the enemy's losses are considerable</li>
        <li>Recognized intellectuals and artists support our cause</li>
        <li>Our cause is sacred</li>
        <li>Whoever casts doubt on our propaganda helps the enemy and is a traitor</li>
    </ol>
</aside>

</body>
</html>
